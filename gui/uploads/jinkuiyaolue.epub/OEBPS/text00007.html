<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP1-2">痉湿暍病脉证治第二</div>
<div class="pCls">暍 音谒。</div>
<div class="pCls">论一首 脉证十二条 方十一首</div>
<div class="pCls">太阳病，发热无汗，反恶寒者，名曰刚痉。</div>
<div class="pCls">太阳病，发热汗出而不恶寒，名曰柔痉。</div>
<div class="pCls">太阳病，发热，脉沉而细者，名曰痉，为难治。</div>
<div class="pCls">太阳病，发汗太多，因致痉。</div>
<div class="pCls">夫风病下之则痉，复发汗，必拘急。</div>
<div class="pCls">疮家虽身疼痛，不可发汗，汗出则痉。</div>
<div class="pCls">病者身热足寒，颈项强急，恶寒，时头热，面赤目赤，独头动摇，卒口噤，背反张者，痉病也。若发其汗者，寒湿相得，其表益虚，即恶寒甚。发其汗已，其脉如蛇。一云其脉浛。</div>
<div class="pCls">暴腹胀大者，为欲解，脉如故，反伏弦者，痉。</div>
<div class="pCls">夫痉脉，按之紧如弦，直上下行。一作筑筑而弦。《脉经》云：痉家其脉伏坚，直上下。</div>
<div class="pCls">痉病有灸疮，难治。</div>
<div class="pCls">太阳病，其证备，身体强，<img alt="" class="wordpng" src="Image00004.gif" />
 <img alt="" class="wordpng" src="Image00004.gif" />
 然，脉反沉迟，此为痉，栝蒌桂枝汤主之。</div>
<div class="pCls">栝蒌桂枝汤方</div>
<div class="pCls">栝蒌根二两 桂枝三两 芍药三两 甘草二两 生姜三两 大枣十二枚</div>
<div class="pCls">上六味，以水九升，煮取三升，分温三服，取微汗。汗不出，食顷，啜热粥发之。</div>
<div class="pCls">太阳病，无汗而小便反少，气上冲胸，口噤不得语，欲作刚痉，葛根汤主之。</div>
<div class="pCls">葛根汤方</div>
<div class="pCls">葛根四两 麻黄三两，去节 桂枝二两，去皮 芍药二两 甘草二两，炙 生姜三两 大枣十二枚</div>
<div class="pCls">上七味，<img alt="" class="wordpng" src="Image00005.jpg" />
 咀，以水七升，先煮麻黄、葛根，减二升，去沫，内诸药，煮取三升，去滓，温服一升，覆取微似汗，不须啜粥，余如桂枝汤法将息及禁忌。</div>
<div class="pCls">痉为病，一本痉字上有刚字。胸满口噤，卧不着席，脚挛急，必<img alt="" class="wordpng" src="Image00006.jpg" />
 齿，可与大承气汤。</div>
<div class="pCls">大承气汤方</div>
<div class="pCls">大黄四两，酒洗 厚朴半斤，炙，去皮 枳实五枚，炙 芒硝三合</div>
<div class="pCls">上四味，以水一斗，先煮二物；取五升，去滓，内大黄，煮取二升；去滓，内芒硝，更上火微一、二沸，分温再服，得下止服。</div>
<div class="pCls">太阳病，关节疼痛而烦，脉沉而细一作缓。者，此名湿痹。《玉函》云中湿。湿痹之候，小便不利，大便反快，但当利其小便。</div>
<div class="pCls">湿家之为病，一身尽疼，一云疼烦。发热，身色如熏黄也。</div>
<div class="pCls">湿家，其人但头汗出，背强，欲得被覆向火。若下之早则哕，或胸满，小便不利，一云利。舌上如胎者，以丹田有热，胸上有寒，渴欲得饮而不能饮，则口燥烦也。</div>
<div class="pCls">湿家下之，额上汗出，微喘，小便利一云不利。者，死；若下利不止者亦死。</div>
<div class="pCls">风湿相搏，一身尽疼痛，法当汗出而解，值天阴雨不止，医云此可发汗。汗之病不愈者，何也？盖发其汗，汗大出者，但风气去，湿气在，是故不愈也。若治风湿者，发其汗，但微微似欲出汗者，风湿俱去也。</div>
<div class="pCls">湿家病身疼发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，内药鼻中则愈。《脉经》云：病人喘，而无“湿家病”以下至“而喘”十三字。</div>
<div class="pCls">湿家身烦疼，可与麻黄加术汤发其汗为宜，慎不可以火攻之。</div>
<div class="pCls">麻黄加术汤方</div>
<div class="pCls">麻黄三两，去节 桂枝二两，去皮 甘草二两，炙杏仁七十个，去皮尖 白术四两</div>
<div class="pCls">上五味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗。</div>
<div class="pCls">病者一身尽疼，发热，日晡所剧者，名风湿。此病伤于汗出当风，或久伤取冷所致也。可与麻黄杏仁薏苡甘草汤。</div>
<div class="pCls">麻黄杏仁薏苡甘草汤方</div>
<div class="pCls">麻黄去节，半两，汤泡 甘草一两，炙 薏苡仁半两 杏仁十个，去皮尖，炒</div>
<div class="pCls">上剉麻豆大，每服四钱匕，水盏半，煮八分，去滓，温服。有微汗，避风。</div>
<div class="pCls">风湿，脉浮，身重，汗出，恶风者，防己黄芪汤主之。</div>
<div class="pCls">防己黄芪汤方</div>
<div class="pCls">防己一两 甘草半两，炒 白术七钱半 黄芪一两一分，去芦</div>
<div class="pCls">上剉麻豆大，每抄五钱匕，生姜四片，大枣一枚，水盏半，煎八分，去滓，温服，良久再服。喘者，加麻黄半两；胃中不和者，加芍药三分；气上冲者，加桂枝三分；下有陈寒者，加细辛三分。服后当如虫行皮中，从腰下如冰，后坐被上，又以一被绕腰以下，温令微汗，瘥。</div>
<div class="pCls">伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之。若大便坚，小便自利者，去桂加白术汤主之。</div>
<div class="pCls">桂枝附子汤方</div>
<div class="pCls">桂枝四两，去皮 生姜三两，切 附子三枚，炮，去皮，破八片 甘草二两，炙 大枣十二枚，擘</div>
<div class="pCls">上五味，以水六升，煮取二升，去滓，分温三服。</div>
<div class="pCls">白术附子汤方</div>
<div class="pCls">白术二两 附子一枚半，炮，去皮 甘草一两，炙生姜一两半，切 大枣六枚</div>
<div class="pCls">上五味，以水三升，煮取水一升，去滓，分温三服。一服觉身痹，半日许再服，三服都尽，其人如冒状，勿怪，即是术附并走皮中逐水气，未得除故耳。</div>
<div class="pCls">风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。</div>
<div class="pCls">甘草附子汤方</div>
<div class="pCls">甘草二两，炙 附子二枚，炮，去皮 白术二两桂枝四两，去皮</div>
<div class="pCls">上四味，以水六升，煮取三升，去滓，温服一升，日三服。初服得微汗则解，能食，汗出复烦者，服五合，恐一升多者，服六七合为妙。</div>
<div class="pCls">太阳中暍，发热恶寒，身重而疼痛，其脉弦细芤迟。小便已，洒洒然毛耸，手足逆冷；小有劳，身即热，口开前板齿燥。若发其汗，则其恶寒甚；加温针，则发热甚；数下之，则淋甚。</div>
<div class="pCls">太阳中热者，暍是也。汗出恶寒，身热而渴，白虎加人参汤主之。</div>
<div class="pCls">白虎人参汤方</div>
<div class="pCls">知母六两 石膏一斤，碎 甘草二两 粳米六合人参三两</div>
<div class="pCls">上五味，以水一斗，煮米熟汤成，去滓，温服一升，日三服。</div>
<div class="pCls">太阳中暍，身热疼重而脉微弱，此以夏月伤冷水，水行皮中所致也，一物瓜蒂汤主之。</div>
<div class="pCls">一物瓜蒂汤方</div>
<div class="pCls">瓜蒂二七个</div>
<div class="pCls">上剉，以水一升，煮取五合，去滓，顿服。</div>
</body>
</html>
